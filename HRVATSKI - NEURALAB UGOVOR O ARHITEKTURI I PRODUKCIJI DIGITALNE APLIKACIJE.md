Investitor d.d. iz Adresa, Ulica, OIB: XYZ koje zastupaju predsjednica Uprave Ime Prezime i članica Uprave Ime Prezime (nastavno: Naručitelj)

i

Izvođač d.d. sa sjedištem u Adresa, OIB: XYZ, koje zastupa ABC, direktor (nastavno: Izvođač)

sklopili su u Adresa, dana DD.MM.YYY 


# UGOVOR O ARHITEKTURI I PRODUKCIJI DIGITALNE APLIKACIJE


### Predmet Ugovora

Članak 1.

1.	Ovim Ugovorom Izvođač se obvezuje izraditi digitalnu aplikaciju u skladu s dokumentacijom koju ugovorne strane suglasno utvrde prije početka izrade aplikacije, a Naručitelj se obvezuje platiti mu za to određenu naknadu.

2.	Ugovorne strane suglasno utvrđuju da se ovim Ugovorom uređuju sva njihova međusobna prava i obveze u svezi s izradom, korištenjem i održavanjem aplikacije.


### Opseg produkcije

Članak 2. 

1.	Dokumentacija na temelju koje Izvođač izrađuje aplikaciju sastoji se od pisane projektne ponude koju sastavlja Izvođač, a prihvaća Naručitelj (nastavno: dokumentacija). Dokumentacija čini sastavni dio ovog Ugovora.

2.	Izvođač ima obvezu produkcije digitalnog proizvoda u elektronskom i virtualnom obliku (nastavno: aplikacija), u skladu s dokumentacijom od DD.MM.YYYY. i to u 4 glavne faze izrade aplikacije:

* Faza 1 - izrada strategije i arhitekture aplikacije,
* Faza 2 - dizajn aplikacije,
* Faza 3 - programiranje aplikacije i
* Faza 3.1 - testiranje i objava aplikacije.

3.	Naručitelj je odgovoran za sadržaj aplikacije. Sadržaj je svaki grafički, tekstualni, audio, foto ili video sadržaj koji nije arhitekturni dio dizajniranog ili programiranog rješenja, ili onaj dio aplikacije koji Naručitelj može samostalno uređivati kroz sustav za uređivanje sadržaja.


### Faze izrade aplikacije i naknada

Članak 3.

1.	Izvođač ima obvezu izraditi aplikaciju u projektnim fazama opisanim u dokumentaciji.

2.	Naknada iz odredbe članka 1. stavka 1. ovog Ugovora je ukupan zbroj jedinica rada utvrđenih u dokumentaciji. Jedinica rada je radni dan potreban Izvođaču za realizaciju/izradu aplikacije. Opisana dinamika rada ne uključuje vrijeme koje je potrebno Naručitelju da radi na Aplikaciji, odnosno da se u slučaju Naručiteljeva nepravovremenog rada na aplikaciji u smislu nezadovoljavajuće dinamike njegova rada, ako ista dovede do stanja u kojem Izvođač ne može pravovremeno dovršiti svoj posao, neće smatrati da je Izvođač u zakašnjenju niti zbog toga može snositi bilo kakve posljedice.

3.	Naručitelj ima pravo nadzora nad izradom aplikacije. Naručitelj svoje pravo nadzora ostvaruje isključivo na temelju zahtjeva upućenog Izvođaču putem elektroničke pošte na e-adresu Izvođača. Izvođač je dužan odgovoriti na navedeni elektronički zahtjev Naručitelja i omogućiti mu uvid u do tada napravljeno u roku od dva radna dana.

4.	Naručitelj je dužan, na temelju zahtjeva Izvođača upućenog putem elektroničke pošte na e-adresu Naručitelja, dostaviti Izvođaču sve dodatne podatke, materijale, odobrenja i pojašnjenja povezana s izradom aplikacije, ako Izvođač takve podatke smatra nužnima za dovršetak iste. Naručitelj se obvezuje dostaviti tražene podatke u razdoblju od dva radna dana od slanja zahtjeva, isključivo putem elektroničke pošte, na e-adresu Izvođača.

5.	Ako Naručitelj ne dostavi Izvođaču sve podatke, materijale, odobrenja i pojašnjenja koja su od Naručitelja pravovremeno zatražena, sukladno odredbi stavka 4. ovog članka, ugovoreni rok za izradu aplikacije produljuje se za vrijeme u kojemu je Naručitelj bio u zakašnjenju s dostavom traženoga. 

6.	Ugovorne strane su suglasne da će za komunikaciju s Izvođačem biti odgovorna jedna osoba iz Društva Naručitelja. 

7.	Izvođač ima obvezu poslovati u skladu s važećim propisima Republike Hrvatske i svojim internim propisima; ako su isti dostavljeni Naručitelju ili ako je Naručitelj od strane Izvođača dobio informacije o odredbama internih propisa Izvođača kojih se mora pridržavati.

8.	Izvođač je ovlašten povjeriti izvršenje posla odnosno dijela posla trećoj strani. Izvođač se obvezuje promptno obavijestiti Naručitelja o svim činjenicama i promjenama okolnosti koje značajno utječu ili bi mogle značajno utjecati na ispunjenje ugovornih obveza, poput organizacijskih promjena, promjena ključnog osoblja te svih ostalih promjena od potencijalnog utjecaja na kontinuitet pružanja usluga.


### Dorade i izmjene na aplikaciji

Članak 4. 

1.	Promjene na funkcijama i promjena dizajna tijekom izrade aplikacije vršit će se u skladu s dogovorom obiju ugovornih strana. 

2.	U slučaju promjena iz prethodnog stavka ovog članka, ugovorne strane će sklopiti odgovarajući aneks ovom Ugovoru, kojim će utvrditi dodatak naknadi, odnosno dodatni produkcijski trošak, dodatno poduzete radnje od strane Izvođača te rok za konačnu izradu aplikacije, koji će produljiti minimalno za vrijeme potrebno za implementaciju nove funkcije ili promjene dizajna.

3.	Promjena na aplikaciji obuhvaća svaku promjenu interaktivnosti, značajke ili izgleda aplikacije koja nije navedena i opisana u dokumentaciji.

4.	U slučaju Naručiteljevog zahtjeva za dodatnim zahvatima i izmjenama na isporučenoj aplikaciji, a koji zahtjev nije priopćen Izvođaču na način, u obliku i u roku propisanom u prethodnom stavku, Izvođač nije odgovoran za predmetni zahtjev niti ima obvezu očitovati se na isti.

5.	Izvođač se obvezuje održavati aplikaciju. Održavanje aplikacije je izmjena postojećeg i odobrenog stanja aplikacije nakon završene inicijalne izrade. Ugovorne strane obvezuju se sklopiti posebni ugovor o održavanju digitalne aplikacije.


### Dinamika plaćanja naknade

Članak 5.

5.	Naručitelj je obvezan za izradu Aplikacije platiti Izvođaču naknadu u iznosu i na način koji je detaljno definiran u dokumentaciji, a po niže navedenim ratama plaćanja:

* Početak Faze 1.0 - 40% budžeta (datum uplate smatra se početkom projekta)
* Početak Faze 2.0 - 30% budžeta
* Početak Faze 3.0 - 20% budžeta
* Kraj Faze 3.1 - 10% budžeta.

2.	Uplate se vrše bez odgode plaćanja po ispostavljenom predračunu na poslovni račun Izvođača. Izvođač se obvezuje dostaviti račun Naručitelju u roku od dva radna dana, računajući od dana kad su uplaćena sredstva po predračunu vidljiva na poslovnom računu Izvođača.


### Autorsko pravo i promocija

Članak 6.

1.	Ugovorne strane suglasno utvrđuju da po isplati punog iznosa naknade, Izvođač na Naručitelja automatski prenosi autorsko i srodna prava na aplikaciji.

2.	Izvođač zadržava autorsko i srodna prava nad svim rješenjima koja je kreirao i prezentirao Naručitelju tijekom izrade aplikacije, od kojih je Naručitelj odustao ili ih je odbio tijekom izrade aplikacije.

3.	 Sve dok cjelokupni iznos ugovorene naknade nije plaćen Izvođaču isti zadržava autorska i srodna prava na aplikaciji. 

4.	Izvođač ima pravo promocije izrađene aplikacije kroz izložbe, intervjue, novinske članke, prezentacije i mape radova. Pravo nije ograničeno vremenom niti vrstom medija prezentacije.

5.	Izvođač će biti naveden kao autor Aplikacije i to u tekstu podnožja Aplikacije (eng. “footer”), zajedno s uključenom poveznicom prema Izvođačevom internetskom sjedištu.


### Komunikacija između ugovornih strana

Članak 7. 

1.	Sva korespondencija i dostava materijala između Naručitelja i Izvođača, kao i slanje svih zahtjeva i obavijesti koje su potrebne na temelju ovog Ugovora, odvijat će se digitalnim (elektroničkim) putem pomoću Izvođačevog alata za vođenje projekata ili putem e-pošte na sljedećim e-adresama:

* Za Naručitelja: EMAIL 
* Za Izvođača:  EMAIL

2.	Svaka ugovorna strana obvezna je obavijestiti drugu stranu o eventualnoj izmjeni e-adrese.

3.	Izvođač se obvezuje da neće osobne podatke koje sazna u izvršavanju osnovnog ugovora davati na korištenje drugim korisnicima, niti će ih obrađivati za bilo koju drugu svrhu osim za potrebe ispunjenja svojih obveza iz ovog Ugovora. Prilikom korištenja i obrade osobnih podataka u predmetnu svrhu, Izvođač se obvezuje osigurati provođenje odgovarajućih tehničkih, organizacijskih i kadrovskih mjera zaštite osobnih podataka sukladno odredbama Zakona o zaštiti osobnih podataka odnosno Opće uredbe o zaštiti podataka.

4.	Ugovorne strane suglasno utvrđuju da neće koristiti fizičke i papirnate medije za prijenos podataka, informacija i znanja; a sve u vidu očuvanja planeta Zemlje i maksimiziranja sigurnosti protoka podataka.


### Garancija

Članak 8.

1.	Izvođač Naručitelju garantira ispravnost aplikacije u roku od 12 mjeseca od dana prihvata aplikacije. Garancija vrijedi isključivo ukoliko se za smještaj aplikacije koristi tehnološko server rješenje izvršitelja kao i regularno održavanje.

2.	Izvođačeva garancija iz prethodnog stavka ne uključuje radnje koje čine redovno i
izvanredno održavanje aplikacije.

3.	Naručitelj dužan o svakoj uočenoj neispravnosti obavijestiti Izvođača u roku od 5 (pet) radnih dana od dana kojega uoči nepravilnost. Naručitelj će Izvođača obavijestiti o predmetnim nedostacima posredstvom elektroničke pošte upućene na e-adresu Izvođača.


### Završne odredbe

Članak 9. 

1.	Ugovorne strane ovim Ugovorom i dokumentacijom koja mu čini sastavni dio u cijelosti uređuju svoja međusobna prava i obveze koja proizlaze iz ovog Ugovora. Sve naknadne izmjene, dopune i modifikacije ovog Ugovora bit će valjane i obvezujuće isključivo ako su učinjene u pisanom obliku, te ako su potpisane i zaključene od svake Ugovorne strane ili u njeno ime od strane ovlaštenih predstavnika.

2.	Ako nastane bilo kakav spor ili nesuglasice u vezi s ovim Ugovorom ili njegovim kršenjem, raskidom ili valjanošću, Ugovorne strane su suglasne da će prije svega nastojati riješiti takve sporove ili nesuglasice sudjelovanjem u pregovorima u dobroj vjeri.

3.	U slučaju neuspjeha Ugovornih strana da nastali spor riješe mirnim putem, za rješavanje svih sporova Ugovorne strane ugovaraju mjesnu nadležnost stvarno nadležnog suda u ADRESA.

4.	Ovaj Ugovor sastavljen je u pisanom obliku u dva istovjetna primjerka od kojih svaka Ugovorna strana zadržava po jedan primjerak.
